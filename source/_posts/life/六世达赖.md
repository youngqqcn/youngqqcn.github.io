---
title: 六世达赖
date: 2023-10-20 16:39:01
categories: 生活
tags:
- 爱情
- 学佛
- 人生
---




六世达赖
仓央嘉措


美人不是母胎生，应是桃花树长成，

已恨桃花容易落，落花比汝尚多情。

静时修止动修观，历历情人挂目前，

若将此心以学道，即生成佛有何难？

结尽同心缔尽缘，此生虽短意缠绵，

与卿再世相逢日，玉树临风一少年。

不观生灭与无常，但逐轮回向死亡，

绝顶聪明矜世智，叹他于此总茫茫。

山头野马性难驯，机陷犹堪制彼身，

自叹神通空具足，不能调伏枕边人。

欲倚绿窗伴卿卿，颇悔今生误道行。

有心持钵丛林去，又负美人一片情。

静坐修观法眼开，祈求三宝降灵台，

观中诸圣何曾见？不请情人却自来。

入山投谒得道僧，求教上师说因明。

争奈相思无拘检，意马心猿到卿卿。

曾虑多情损梵行，入山又恐别倾城，

世间安得两全法，不负如来不负卿。